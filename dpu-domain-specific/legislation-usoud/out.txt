Česká republika

USNESENÍ

Ústavního soudu







Ústavní soud rozhodl v senátu složeném z předsedy Jana Filipa a soudců
Jana Musila a Vladimíra Kůrky (soudce zpravodaje) ve věci ústavní
stížnosti stěžovatele J. S., t. č. Vazební věznice Hradec Králové,
zastoupeného Mgr. Zbyňkem Čermákem, advokátem se sídlem v Hradci
Králové, Gočárova třída 504, proti usnesení Krajského soudu v Hradci
Králové - pobočka v Pardubicích ze dne 19. 6. 2013 č. j. 13 To
279/2013-1192 a usnesení Okresního soudu v Pardubicích ze dne 2. 5. 2013
č. j. 22 T 146/2012-1144, t a k t o:



Ústavní stížnost se odmítá.



Odůvodnění:



Ústavní stížností, splňující všechny náležitosti ve smyslu zákona č.
182/1993 Sb. o Ústavním soudu (dále jen ,,zákon o Ústavním soudu"),
stěžovatel napadl v záhlaví označená usnesení obecných soudů, neboť jimi
mělo dojít k zásahu do jeho základních práv podle čl. 8 odst. 1 a 2, čl.
36 odst. 1, čl. 38 odst. 2 a čl. 40 odst. 2 Listiny základních práv a
svobod (dále jen "Listina"). 

      

Jak vyplývá z odůvodnění ústavní stížnosti a dalšího spisového
materiálu, je stěžovatel na základě usnesení policejního orgánu ze dne
14. 8. 2012 dle § 160 odst. 1 tr. řádu trestně stíhán pro zločin
padělání a pozměnění peněz podle § 233 odst. 2 tr. zákoníku.

      

Okresní soud v Pardubicích usnesením ze dne 17. 8. 2012 sp. zn. 4 Nt
509/2012 rozhodl tak, že stěžovatel se z důvodu uvedeného v § 67 písm.
c) tr. řádu bere do vazby.  Jeho stížnost proti tomuto rozhodnutí byla
usnesením Krajského soudu v Hradci Králové - pobočky v Pardubicích ze
dne 12. 9. 2011 sp. zn. 14 To 232/2012 podle § 148 odst. 1 písm. c) tr.
řádu jako nedůvodná zamítnuta.

      

Okresní soud v Pardubicích ústavní stížností napadeným usnesením
rozhodl, že podle § 73 odst. 1 písm. b) tr. řádu se nepřijímá písemný
slib stěžovatele ze dne 24. 4. 2013, podle § 73 odst. 1 písm. c) tr.
řádu se dohled probačního úředníka nad stěžovatelem nestanoví a podle §
71a tr. řádu se žádost stěžovatele ze dne 24. 4. 2013 a 26. 4. 2013 o
propuštění z vazby zamítá. 

      

Stěžovatelova (instanční) stížnost proti tomuto rozhodnutí byla ústavní
stížností rovněž napadeným usnesením Krajského soudu v Hradci Králové -
pobočka v Pardubicích podle § 148 odst. 1 písm. c) tr. řádu coby
nedůvodná zamítnuta.

      

V odůvodnění ústavní stížnosti stěžovatel namítal porušení základních
práv garantovaných shora citovanými články Listiny, neboť jej obecný
soud (Krajský soud v Hradci Králové - pobočka v Pardubicích) nevyslechl
předtím, než rozhodl o jeho stížnosti proti usnesení Okresního soudu v
Pardubicích, což se zjevuje zejména ve vztahu k "návrhu na složení
peněžité záruky", pakliže rozhodující soud konstatoval, že peněžitou
záruku ve výši 50 000 Kč považuje za nedostatečnou. V rámci vazebního
zasedání též měly být provedeny důkazy, z nichž soudní rozhodnutí
vycházejí, např. "výpověď Reného Belluše, zdroj příjmů stěžovatele", a
obecné soudy též nedostály povinnosti rozhodnutí řádně odůvodnit, neboť
se v podstatné míře omezily na odkazy ke svým usnesením předchozím.
Stěžovatel má za to, že není zřejmé, z jakého důvodu je v daném případě
vazba opatřením nezbytným pro dosažení účelu trestního řízení, a vytýká
rozdílná odůvodnění soudu prvního stupně a soudu stížnostního, přičemž
soudy podle jeho názoru nedocenily ani okolnost, že vazební stíhání
probíhá již od 15. 8. 2012.



Ústavní soud je podle čl. 83 Ústavy České republiky soudním orgánem
ochrany ústavnosti a tuto svoji pravomoc vykonává mimo jiné tím, že ve
smyslu jejího čl. 87 odst. 1 písm. d) rozhoduje o ústavní stížnosti
proti pravomocnému rozhodnutí a jinému zásahu orgánů veřejné moci do
ústavně zaručených základních práv a svobod [srov. též ustanovení § 72
odst. 1 písm. a) zákona o Ústavním soudu]. 

      

Jestliže ústavní stížnost směřuje proti rozhodnutí vydanému v soudním
řízení, není samo o sobě významné, je-li namítána jeho věcná
nesprávnost; Ústavní soud není součástí soustavy obecných soudů a není
ani povolán k instančnímu přezkumu jejich rozhodnutí. Jeho pravomoc je
založena výlučně k přezkumu z hlediska dodržení ústavněprávních
principů, tj. zda v řízení (rozhodnutím v něm vydaným) nebyly dotčeny
předpisy ústavního pořádku chráněná práva nebo svobody jeho účastníka,
zda řízení bylo vedeno v souladu s ústavními principy, a zda lze řízení
jako celek pokládat za spravedlivé. 

      

V dané souvislosti, vzhledem k obsahu ústavní stížnosti, jde o to, zda
podaný výklad a aplikace trestněprávních ustanovení upravujících
rozhodování o omezení stěžovatelovy svobody vazbou, jmenovitě
rozhodování podle § 67 a § 68, resp. § 71a tr. řádu, nezakládá
nepřijatelné ústavněprávní konsekvence, tj. zda nepředstavuje
nepřípustný zásah do právního postavení stěžovatele v té rovině, jíž je
poskytována ochrana ústavněprávními předpisy, zejména Listinou
základních práv a svobod, včetně práva na soudní ochranu (spravedlivý
proces) ve smyslu její hlavy páté. Výklad a aplikace předpisů obecného
práva je protiústavní, jestliže nepřípustně postihuje některé ze
základních práv a svobod, případně pomíjí možný výklad jiný, ústavně
konformní, nebo je výrazem zjevného a neodůvodněného vybočení ze
standardů výkladu, jež je v soudní praxi respektován (a představuje tím
nepředvídatelnou interpretační libovůli), resp. je v rozporu s obecně
sdílenými zásadami spravedlnosti. 



Ačkoli, jak bylo řečeno, kategorie "správnosti" sama o sobě není
referenčním kriteriem ústavněprávního přezkumu, požadavek respektu k
principům, zakotveným ve stěžovatelem namítaném čl. 8 odst. 1 a 2
Listiny, resp. jejím čl. 8 odst. 5, je zde úzce spjat s dodržením
pravidel, jež jsou právě k jejich ochraně stanoveny v citovaných
ustanoveních trestního řádu. 



Ustanovení § 67 písm. c) tr. řádu poskytuje soudu relativně široký
prostor pro individuální uvážení; vyložit klíčové pojmy (viz jmenovitě
pojem "důvodné obavy") nelze zpravidla zcela abstraktně a úplně, resp.
objektivně verifikovatelně. Příznačné je pak vymezení pomocí
demonstrativního výčtu konkrétních znaků, nebo i znaků obecných, leč v
neuzavřeném výčtu, apod. Pro úsudek o nesprávnosti odtud vycházejícího
právního závěru (ve smyslu stanovení, zda se obviněný ve vazbě ponechává
či nikoli) je pak mimo jiné určující, zda pro něj coby rozhodné nebyly
použity znaky, jež mu jsou objektivně irelevantní nebo mu dokonce
obsahem či účelem protiřečí, anebo že ty, jež byly použity, jsou ve svém
souhrnu neúplné, a jiné, rovněž relevantní, byly opomenuty, případně že
byl jejich význam zjevně vadně poměřen. 

      

Obecně platí, že posoudit konkrétní okolnosti každého jednotlivého
případu se zřetelem na učiněná skutková zjištění náleží obecným soudům,
což je výrazem jejich nezávislého soudního rozhodování (čl. 82 Ústavy),
a totéž platí ohledně hodnocení těchto zjištění pro potřeby jejich
podřazení pod ustanovení § 67 písm. c) tr. řádu. Naopak, jak bylo výše
předznačeno, Ústavnímu soudu do této působnosti obecných soudů zasahovat
zásadně nepřísluší, stejně jako mu nepřísluší podávat výklad
podústavního práva. Jeho možnosti jsou pak specificky zúženy v režimu
tzv. uvážení (diskrece), jenž se právě v dané věci prosazuje; důvodem k
zásahu Ústavního soudu je tu až stav, kdy příslušnými orgány přijaté
právní závěry jsou výrazem zjevného faktického omylu či excesu logického
(vnitřního rozporu), a tím vybočují ze zásad spravedlivého procesu;
teprve tehdy lze mít za to, že bylo dosaženo ústavněprávní roviny
problému, neboť takové závěry ignorují předvídatelné judikatorní
standardy a zakládají stav nepřípustné svévole, resp. libovůle.

      

Argumentace obecných soudů trestněprávní "anamnézou" stěžovatele není
nehájitelná (natožpak z hledisek ústavněprávních), pakliže se odvíjí též
z připomenutí dalších jeho trestních věcí ["obžalovaný (stěžovatel) byl
v minulosti opakovaně soudem trestán k nepodmíněným trestům odnětí
svobody převážně za majetkovou trestnou činnost a dále je patrné, že se
měl trestné činnosti dopustit poté, co proti němu bylo zahájeno dne 15.
3. 2012 trestní stíhání v Sokolově pro přečiny vydírání, zpronevěry a
neoprávněného podnikání podle § 175 odst. 1 tr. zákoníku, podle § 206
odst. 1, 3 tr. zákoníku a podle § 251 odst. 1 tr. zákoníku, navíc je
proti němu vedeno trestní řízení u Okresního soudu v Sokolově po podané
obžalobě Okresního státního zastupitelství v Sokolově ze dne 15. 4. 2011
sp. zn. Zt 79/2011"]. Při posuzování existence vazebního důvodu podle §
67 písm. c) tr. řádu nelze ve sledovaných souvislostech upírat
přesvědčivost ani úvahám obecných soudů ohledně absence dostatečného
legálního zdroje příjmů stěžovatele. 

      

Ústavní soud vzal v potaz, že Krajský soud v Hradci Králové - pobočka v
Pardubicích usnesením ze dne 3. 9. 2013 č. j. 13 To 380/2013-1262 z
podnětu odvolání stěžovatele a státního zástupce zrušil rozsudek
Okresního soudu v Pardubicích ze dne 30. 7. 2013 č. j. 22 T
146/2012-1227 a věc mu vrátil k dalšímu řízení (tímto rozsudkem byl
stěžovatel uznán vinným zločinem padělání a pozměňování peněz podle §
233 odst. 2 tr. zákoníku a přečinem podvodu podle § 209 odst. 1 tr.
zákoníku a odsouzen k úhrnnému trestu odnětí svobody na dobu tří let,
pro jehož výkon byl zařazen do věznice s ostrahou). Aniž by mohl
předjímat konečný výsledek trestního řízení, ve vztahu k ústavněprávní
regulérnosti napadených rozhodnutí je podstatné, že zrušující usnesení
odvolacího soudu (vydané až po usneseních, proti nimž směřuje ústavní
stížnost) konstatuje nutnost zkoumání stěžovatele znalcem z oboru
zdravotnictví - odvětví psychiatrie, a ani stěžovatel v ústavní
stížnosti netvrdí, že potřeba doplnění dokazování v uvedeném směru
diskvalifikuje vazební stíhání, o které ve věci dané ústavní stížnosti
jde. 

      

Podle rozsudku Evropského soudu pro lidská práva ze dne 19. 12. 1997 ve
věci Helle v. Finsko, stížnost č. 20772/92, odst. 59-60, se odvolací
soud při zamítnutí odvolání může omezit i na převzetí odůvodnění nižšího
soudu, což nepochybně platí tím spíše pro rozhodovací činnost obecných
soudů, zejména ve vztahu k vlastní prejudikatuře (srov. kupř. usnesení
Ústavního soudu sp. zn. III. ÚS 1618/08 ze dne 19. 2. 2009 a sp. zn.
III. ÚS 3189/09 ze dne 7. 1. 2010); jinak řečeno, reakce stížnostního
soudu na námitky stěžovatele je adekvátně obsažena též v příklonu k
právnímu stanovisku, vyjádřenému v předchozím rozhodnutí.

      

Nelze přisvědčit ani stěžovatelově námitce, že odůvodnění usnesení soudů
prvního a druhého stupně jsou vzájemně nekonzistentní. 

      

Za shora popsané stěžovatelovy "situace" obecným soudům nelze vyčítat,
že by se při hodnocení podmínek dle § 67 písm. c) tr. řádu dopustily
nepřípustné svévole, jak je o ní řeč výše. 

      

I kdyby rozhodujícími orgány zjištěné skutečnosti a vyvozené závěry o
důvodnosti předstižné vazby byly hodnotitelné i jinak, o zjevné
(excesivní) vybočení z limitů postupu rozhodujících orgánů stanovených
trestním řádem zde evidentně nejde; nelze dospět k závěru, že
ústavněprávně přípustné meze dovozeného uvážení (inherentní podmínce
"důvodné obavy" ve smyslu § 67 tr. řádu) zde byly překročeny. 

      

Svévolný výklad (a aplikace) právní normy zakládá též rozhodnutí,
kterému schází smysluplné odůvodnění. V projednávané věci však
rozhodující soudy přijaté závěry srozumitelně odůvodnily, a zakotvily v
dostupných zjištěních, proti nimž stěžovatel jinak námitky (natožpak
ústavněprávně relevantně) nevznesl. Dostatečně zřejmý závěr, že v
rozhodných souvislostech použily toliko všeobecných argumentů, aniž měly
oporu v existenci okolností konkrétních [způsobilých odůvodnit obavu
předvídanou § 67 písm. c) tr. řádu], k dispozici není. 



Krajský soud v Hradci Králové - pobočka v Pardubicích nepochybil ani
tím, že nenařídil vazební zasedání, o nějž stěžovatel (kvalifikovaně
zastoupený advokátem, viz jeho podání ze dne 27. 5. 2013) nepožádal.
Předmětný postup se stěžovatelem vzpomínanou judikaturou Ústavního soudu
nekoliduje; za připomenutí stojí též obecně uznávaná zásada vigilantibus
iura scripta sunt (bdělým náležejí práva; srov. kupř. rozhodnutí
Ústavního soudu sp. zn. II. ÚS 263/06, II. ÚS 264/06, III. ÚS 370/06,
III. ÚS 472/06, III. ÚS 596/07, IV. ÚS 434/08, III. ÚS 1857/08 a III. ÚS
2461/09). 

      

Stojí za zaznamenání, že stěžovatel - podle svého vyjádření - mínil v
rámci vazebního zasedání argumentovat především možností "složení
peněžité záruky", avšak v ústavní stížnosti relevantně neuvádí, z jakého
důvodu nemohl související aspekty ozřejmit již v písemné instanční
stížnosti, a nespecifikuje, ve kterých směrech bylo lze proti napadenému
rozhodnutí soudu prvního stupně - v rámci výslechu stížnostním soudem -
uplatnit jiné námitky, resp. otevřít přezkum v širším věcném rozsahu,
než měl příležitost učinit v písemném odůvodnění stížnosti. 

      

V tomto procesním kontextu je třeba posuzovat též další výhrady
stěžovatele ohledně tvrzených průtahů v řízení. K nim se patří uvést, že
jde o oponenturu vztahující se především nikoli k rozhodování o vazbě,
nýbrž ve věci samé. Stojí pak za zaznamenání, že kritika uplatněná v
této části ústavní stížnosti nenalezla konkrétní výraz ani ve
stěžovatelem formulovaném petitu (srov. zásadu ultra petitum partium
iudex condemnare non potest), přičemž jinou věcí je, že obecně platí, že
dlouhodobost trvání vazby snižuje (s postupem času) konkrétní relevanci
jejího skutkového základu (srov. kupř. nález Ústavního soudu sp. zn. I.
ÚS 2665/13 ze dne 12. 12. 2013). Lze však v dané věci vycházet z toho,
že orgány činné v trestním řízení si jsou toho vědomy, resp. v
budoucnosti tuto zásadu neopomenou.

      

Ústavní soud tudíž posoudil ústavní stížnost jako návrh zjevně
neopodstatněný, který podle § 43 odst. 2 písm. a) zákona o Ústavním
soudu senát (bez jednání) usnesením odmítl.

      

O žádosti o přednostní projednání ústavní stížnosti (dle § 39 zákona o
Ústavním soudu) Ústavní soud pak již (výslovně) nerozhodoval, jelikož jí
vyhověl fakticky.

      

Poučení: Proti  usnesení Ústavního soudu  není odvolání přípustné.

               

V Brně dne 23. ledna 2014





Jan Filip  v. r. 

předseda senátu

